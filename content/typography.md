---
views:
    sidebartest:
        region: sidebar-right
        template: default/content
        data:
            meta:
                type: content
                route: block/sidebar-test

...

<div markdown=1>

Epigoneri? Ola Billgrens relation till Gerhard Richter
===============================

Av: Kristoffer Arvidsson


I sina dagböcker kallar dramatikern Lars Norén konstnären Ola Billgren för ”en epigon, meningslös vid sidan av Gerhard Richter”.<sup>1</sup> Då Billgren är en konstnär som åtnjuter högt anseende i svenskt konstliv, och har gjort så under lång tid, är omdömet anmärkningsvärt men inte unikt. Med jämna mellanrum återkommer detta slags kritik mot Billgren, om än inte lika drastiskt och kategoriskt formulerad.

Hur ska man förstå denna kritik? Är den motiverad? Jag skulle vilja svara att frågan är mer komplex än vad som ryms inom ett entydigt ja eller nej.

Det finns en likhet, men det är inte så enkelt som att Billgren, med sitt långa och mångfasetterade konstnärskap, på ett bräde kan avfärdas som epigon. Relationen mellan dessa konstnärer är mer mångbottnad. Skillnaderna konstnärerna emellan är uppenbara rent stilistiskt. Men det går också att formulera ett försvar för Billgrens konst som tar hänsyn till den inre utvecklingen i hans konstnärskap, de skiften som ägt rum inom det, de andra referenser och förebilder han använt samt det reflekterande förhållningssätt han haft till mediet i både teori och praktik, vilket bland annat innefattar relationen till andra konstnärer. I sitt måleri och sin essäistik för Billgren ett samtal med andra målare genom konsthistorien. Richter är en av dem.

Frågan ringar in en problematik som sträcker sig bortom relationen Billgren–Richter. Denna fråga berör den individuella stilen i ett konstnärskap och dess gränser. Vad är epigoneri och vad är en självständig bearbetning av influenser? Hur nära kan man ligga en annan konstnär i uttrycket och fortfarande bevara sin integritet som konstnär? Frågan berör också relationen mellan den svenska konstscenen och den internationella. Följer den svenska konsten alltid i ledband efter det som skapas i konstvärldens internationella centra eller kan man förstå relationen på ett annat sätt?

I den här texten vill jag undersöka dessa frågor med utgångspunkt i relationen Ola Billgren–Gerhard Richter. Innan jag går in på Billgrens förhållande till Richter vill jag först diskutera epigonbegreppet och den större frågan om stil. Som en bakgrund till min studie av relationen Billgren–Richter och kritikernas syn på denna vill jag också diskutera den svenska konstens relation till internationella centra. Mindervärdeskomplexet utgör här den matris som jag hävdar präglar förståelsen av den svenska konsten åtminstone sedan modernismen.


### Epigoneri

Konstnärer har i alla tider inspirerat varandra. Ibland är påverkan subtil, i andra fall tydligare avläsbar. Verk av konstnärer som ingått i en grupp tenderar att likna varandra. Lärare påverkar elever. Många konstnärer genomgår perioder, ofta under studieåren, då de i hög grad påverkas av en förebild, för att senare finna en mer utpräglad egen stil. Om konstnären aldrig gör det och ligger för nära en förebild i sitt uttryck talar man om epigoneri.


Nationalencyklopedien definierar epigon som ”efterbildare, eftersägare, diktare eller konstnär som utan större originalitet följer en föregångare i spåren”. Det handlar alltså om en brist på självständighet i relation till en förebild. Det är en nedsättande benämning på någon som
imiterar utan att lägga till något eget.

Epigoneri förstås som något negativt, medan det allmänt ses som något positivt när den som inspireras av en annan konstnärs tar till sig förebildens arbete på djupet och omstöper det till något eget. Men hur nära får man gå? När blir inspiration epigoneri?

Om man granskar frågan närmare utifrån några exempel finner man ganska snart en motsägelsefull diskurs. Konstnärer kritiseras ibland för sitt epigoneri medan andra fall av uppenbart efterapande tvärtom upprättas som viktiga insatser i en nationell konsthistorieskrivning. Problemet rör förhållandet mellan lärare och elev, den internationella konstscenen och den inhemska, den nationella och den lokala. Det är dikotomier i en makhierarki där den ena parten alltid är överordnad den andra.

Med den långa och rika historia som finns inom måleriet är det lätt att hamna för nära en annan konstnär i uttrycket. Den som målat vet hur lätt det sker. Ett visst knyck med penseln kan ge en tillfällig och oförutsedd likhet med någon annan. Så kryssar man fram mellan områden som man vill undvika att beträda. Epigoneriet kan alltså vara ofrivilligt, slumpartat. Oftast avser man dock något annat, nämligen en beundran som är så stark att man inte förmår utveckla något eget, att man är infångad i en annan konstnärs stil. Konstnären Karin Mamma Andersson berättar om sin erfarenhet av detta fenomen:

> Sedan tror jag faktiskt också att det är så att om man känner att man är i kölvattnet på någon, vilket man ibland är som konstnär – man kan ju vara själsfränder – så måste man göra sig medveten om det väldigt tydligt och ta reda på åt vilket håll man måste gå. Att man inte kommer för nära, för sin egen skull. Det är en fråga om självbevarelsedrift.<sup>2</sup>

Påverkan kan ske på olika sätt. Det kan handla om att överta vissa stilistiska element som används i ett annat sammanhang. Påverkan kan också gå djupare, inbegripa en långtgående identifikation med konstnären, som Francis Bacon i sin relation till van Gogh. 1957 gjorde Bacon en serie omtolkningar av van Goghs nu förstörda målning <em>Målaren på väg till arbetet</em> (1889), där en underliggande existentiell ångest blivit uttalad. I Göteborgs konstmuseum finns Bacons porträtt av van Gogh, <em>Hyllning till van Gogh</em> (1960), en variation av van Goghs självporträtt med avskuret öra.

Ett annat exempel är Torsten Anderssons relation till Carl Fredrik Hill, där verket öppnade för en identifikation med människan Hill, en människa som visat att hon var beredd att betala priset för att vara konstnär. Andersson skriver: ”Om någon frågar mig huruvida Hill påverkat mig svarar jag; Jag behöver inte påverkas av Hill. Jag är Hill.”<sup>3</sup> Citatet är ett intressant exempel på hur relationen mellan inspiratör och efterföljare kan förstås på ett annat sätt än i termer av <mark>epigoneri</mark>, nämligen som identifikation, eller vad Karin Mamma Andersson benämner ”själsfränder”.

> Georg Baselitz är en konstnär som karaktäriseras av en stark drift mot integritet, en misstro mot skolbildningar och akademier. Som ett avståndstagande från den sena modernismen har han sökt sig till det primitiva, till outsiders och bland annat tagit intryck av Carl Fredrik Hills sjukdomsteckningar. Om att påverkas av en annan konstnär säger han i en intervju:

Det är bara kvaliteten i konsten som får inflytande på konstnärer, och en kvalitet som är så unik och så ovanlig som Hills, som helt enkelt inte har någon like, har särskilt stor verkan. Man kan fritt ta för sig. Konstnärer är ju tjuvar. Ju mer dolda dessa konkretiseringar är, med desto mer originalitet arbetar man. Om jag jobbar som Picasso, så är det ganska uppenbart. Under en tid kunde man jobba som Picabia, för ingen lände till honom, liksom även den tidige Fautrier. Det är något som är utmärkande även för Carl Fredrik Hill eller Strindberg.<sup>4</sup>

Det beror alltså på vad och vem man inspireras av som avgör om man kommer att komma undan med det eller inte. Om förebilden är tillräckligt okänd kommer ingen anklagelse om epigoneri att riktas mot efterföljaren. Det beror också på vem man är, från vilken position man imiterar någon annan.

Peter Dahls bilder till Fredmans epistlar förlorade något av sin originalitet – men inget av sin konstnärliga skärpa – när jag såg Hilding Linnqvists bilder på samma tema, fyrtio år äldre än Dahls. Dahls tolkning av Bellman är mer känd än Linnqvists. Därför kommer frågan om epigoneri aldrig upp inför Dahls bilder på det sätt som den gör inför en svensk konstnär som ligger nära en berömd utländsk konstnär i uttrycket.<sup>5</sup>


Konstnärer kan hamna nära varandra på grund av likartad inställning eller erfarenheter utan att vara direkt påverkade av varandra. Ett exempel är Georg Baselitz och Evert Lundquist. I början av 1960-talet gjorde den då relativt unge och oetablerade Baselitz en serie målningar med kroppsdelar som motiv: ett knä eller en fot som sett både till motiv och till det grova, expressiva målningssättet hamnar nära Evert Lundquist, som gjort en lång rad bilder med motiv av denna typ: en fot, ett ben och så vidare. Ett exempel på Lundquists målningar av denna typ är Benet (1983), men det finns versioner av detta motiv från tidigare år, exempelvis en etsning från 1956. Ett ben sträcks in i bilden från häger, med knäet lätt vinklat, och tycks ta ett steg. Målningen är flödigt utförd i beige eller blekgul färgskala. I Baselitz målning Knäet (1963) är benet avklippt av hägerkanten så att foten hamnat utanför bilden. Det blekgula benet med det vinklade knäet avtecknar sig mot en rödbrun bakgrund.

Likheten är slående men vad betyder den? Jag håller det för osannolikt – men inte omöjligt – att de två konstnärerna var medvetna om varandra i början av 1960-talet. Snarare tror jag att denna likhet ska förstås som tillfällig, som att de två konstnärerna rör sig från olika utgångspunkter och i olika riktningar, men att deras utvecklingsbanor möts, just här, i bilder av kroppsdelar målade i ett expressivt formspråk. Om man studerar deras konstnärskap i stort framträder skillnaderna tydligare. De förefaller inte ha så mycket gemensamt, förutom ett intresse för det expressiva och primitiva. Om detta motiv är typiskt för Lundquist så är det mer av en tillfällig station för Baselitz. Baselitz är i sitt uttryck mer tysk och inspirerad av Emil Nolde, afrikanska skulpturer och mentalsjukas bilder, däribland Carl Fredrik Hills bilder skapade under sjukdomstiden. Inför Lundquist leds tankarna snarare till Rembrandt. Om man studerar hela Baselitz serie med bilder av kroppsdelar så ter sig dessa målningar också mycket annorlunda, mer morbida, störande, obehagliga och obscena. Det är grova fötter, med svullna tår, gula fläckar och röda sår. De är avhuggna, som stubbar. Tankarna leds här snarare till Philip Gustons sena bilder av just avhuggna kroppsdelar, utförda i en rösa färgskala i en stil som påminner om serieteckningar.

Det som framstod som en slående likhet mellan Baselitz och Lundquist visar sig alltså vid närmare betraktande inte vara så nära besläktat. Likheten är snarare tillfällig även om man kan skönja vissa gemensamma drag, en likartad sensibilitet i vissa avseenden.


### En självständig stil

Vad är då en självständig stil?

Diskussionen om stil har under lång tid varit central i konstvetenskapen. Stilanalysen har varit ett oundgängligt verktyg för att klassificera konsten i riktningar och skolor, liksom för att beskriva dess historiska utvecklingsförlopp, hos konsthistoriker som Alois Riegl, Heinrich Wölfflin, Erwin Panofsky, Meyer Schapiro och Ernst Gombrich.<sup>6</sup> Men stilbegreppet har på senare år också ifrågasatts, för att det är normativt (det utesluter vissa uttryck som inte passar in i mönstret) samt att det i regel innebär en efterhandskonstruktion (en komplex mångfald reduceras till ett utvecklingsschema).<sup>7</sup> Den hegelianska idén om konstens teleologiska utvecklingsförlopp har blivit problematisk och överspelad. Dessutom är stilbegreppet svårt att använda i förhållande till den samtida konsten, där konstbegreppet vidgats och vilken handling och objekt som helst, oberoende av visuellt uttryck, kan bli konst. Marcel Duchamps readymade och dess efterföljare har på detta sätt ryckt undan mattan för stilanalysen. Stilbegreppet avser hur konsten i stort utvecklas i olika riktningar, skolor och epoker i olika länder men också en enskild konstnärs individuella stilutveckling.

[...]

Utdraget ur texten är publicerad på dbwebb med tillstånd från skibenten.


</div>
